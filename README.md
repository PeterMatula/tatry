# Mapa Tatier

[🇬🇧 English](en.md)

Cieľom projektu *Mapa Tatier* je vytvorenie nádhernej mapy najvyššieho Slovenského a Poľského pohoria, ktorá bude:

* *voľná*: zdarma k dispozícii za predpokladu dodržania jednoduchých [licenčných](#licencia-a-copyright) podmienok
* *moderná*: zdielaná v ľubovoľne škálovateľnom vektorovom formáte
* *podrobná*: obsahuje veľké množstvo geografických údajov
* *presná*: odpovedá (až na malé [výnimky](#o-mape)) reálnemu svetu
* *úplná*: zobrazuje celé pohorie, nie len jeho centrálnu/Slovenskú časť
* *horolezecká*: obsahuje všetky horolezecky významné lokácie

V skratke, mapa chce byť umelecké dielo, ktoré bude po zavesení na stenu milovníkom Tatier prinášať radosť. Zároveň ho ale budete môcť použiť pri plánovaní Vašej nasledujúcej túry.

Mapa je k dispozícii len v elektronickej podobe. Nie je v silách, a ani po chuti, autora zaisťovať jej fyzickú výrobu a distribúciu. Mapu si môžete stiahnuť a nechať vytlačiť v najbližšom copy centre. Ak sa Vám bude výsledok páčiť, môžete autora [odmeniť](#podpora) podľa vlastného uváženia.

## Sťahovanie

| Verzia | Font | A0 PDF | A1 PDF |
|  :---: | :---:|  :---: |  :---: |
|  1.0  | tlačený |   📥 stiahni  |   📥 stiahni  |
|  1.0  | písaný |   📥 stiahni  |   📥 stiahni  |

Tabuľka obsahuje niekoľko verzií mapy. Vyberte si tú, ktorá sedí Vám. Nech už vyberiete hociktorú, dajte ju vytlačiť farebne, v čo najvyššej kvalite (dpi), na kvalitnej tlačiarni a na rozumne kvalitný/hrubý papier. V dobrom copy centre Vám určite radi poradia.

Základným formátom mapy je A0. Ak je tento rozmer pre Vás príliš veľký, môžete použiť formát A1 (tu by som volil čitateľnejšie písmo, viď ďalej). Ísť k ešte menším rozmerom nemá zmysel, text sa stane nečitateľný. Na druhú stranu, s trochou technickej zručnosti môžete mapu bez straty kvality naškálovať na ľubovoľnú veľkosť. Napríklad na plnú šírku (cca. 90 cm, celkový rozmer cca. 160 x 90 cm) bežne dostupných veľkoformátových tlačiarní. Alebo si mapou môžete vytapetovať obývačku či polepiť pútač na diaľnici, vektorovej grafike je to jedno.

Ďalej je mapa dostupná v dvoch verziách písma. V klasickom, tlačenom a čitateľnejšom sans-serif fonte [Ubuntu](https://fonts.google.com/specimen/Ubuntu). A v odvážnejšom, písanom, horšie čitateľnom, ale do celku veľmi dobre sediacom fonte [Virgil](https://virgil.excalidraw.com/) (autorov favorit).

Posledné členenie je na verzie. Prvá verejná verzia je `v1.0`, jej opravy a malé vylepšenia budú `v1.X`, prípadné budúce významné zmeny `vX.Y`.

## Podpora

Autor Vám bude vďačný ak mu [oznámite](#kontakt) prípadné chyby a nedostatky na ktoré narazíte. Určite sa ich nájde mnoho, ale spoločne možeme dielo postupne vyladiť. Pred zaslaním Vašej pripomienky si prosím prečítajte kapitolu [O mape](#o-mape).

Ak sa Vám dielo páči a máte chuť odmeniť autora finančne, môžete zaslať ľubovoľnú čiastku na niektorý z týchto účtov:

* EUR € účet
   * Majiteľ účtu: Peter Matula
   * IBAN: BE10 9677 7301 6204
   * SWIFT/BIC: TRWIBEB1XXX
   * Adresa banky: Rue du Trône 100, 3rd floor, Brussels 1050, Belgium
   * SEPA platba QR kód (upravte čiastku podľa uváženia)\
     ![image](https://github.com/PeterMatula/tatry/assets/20342097/1ade11d8-9e74-45c1-8ebb-b6fa297b092b)
* Bitcoin: `bc1qtfllkv65rtdvvvrrjquy46yj7cduzw3urlrrv7` ([QR code](https://github.com/PeterMatula/tatras-map/assets/20342097/f3ba11ed-11ed-4e0b-b58c-b8a034e0e56f))


Ďakujem \
Peter Matula (autor)

## Licencia a Copyright

Copyright © Peter Matula a © OpenStreetMap (Viac informácií v Kapitole [O mape](#o-mape)).

Všetky vyššie uvedené diela sú licencované pod [CC BY-NC-ND 4.0](https://creativecommons.org/licenses/by-nc-nd/4.0/deed.cs) ([anglický originál](https://creativecommons.org/licenses/by-nc-nd/4.0/deed.en)).

V skratke, dielo môžete voľne rozmnožovat a distribuovat prostredníctvom ľubovoľného média (napríklad si ho vytlačiť). Autor si nepraje, a licencia neumožnuje, akékoľvek modifikácie diela alebo jeho komerčné využitie.

Ak máte pochybnosti, alebo by ste chceli dielo použiť za iných podmienok, prosím [kontaktujte](#kontakt) autora.

https://wiki.openstreetmap.org/wiki/Open_Data_License/Use_Cases#Using_OSM_data_for_the_production_of_a_hand-made_map

## O mape

Koncept mapy je v čo najkrásnejšom grafickom spracovaní zobraziť hrebene, vrcholy a sedlá zaznamenané v monografii Arna Puškáša a v ďalších horolezeckých zdrojoch. Samozrejmosťou sú ďalšie základné vrstvy ako plesá, potoky, turistické chodníky, atď. Výraznou inšpiráciou je nádherná stará mapa pána Hlaváčka. Na rozdiel on nej sa ale nová mapa nesnaží spracovať podhorie, zameriava sa len na pohorie samotné. Na orientáciu v meste alebo na ceste pre motorové vozidlá v súčasnosť existujú iné lepšie prostriedky. Ďalej sa nezameriava len na centrálnu časť pohoria a jeho Slovenskú časť, zobrazuje celé Vysoké a Belianské Tatry. V budúcnosti, keď si autor oddýchne a ak nazbiera dostatok síl, chute a času, možno bude pokračovať spracovaním Západných Tatier. Tvar Tatier je nadmieru priaznivý. Západné Tatry bezprostredne naväzujú v čisto západnom smere a tak by ich spracovanie neprinieslo len ich samostatnú mapu, ale aj možnosť naozaj impozantnej spoločnej mapy celých Tatier. Tomu nahrávajú aj technické možnosti veľkoformátovej tlače na papierovú rolu neobmedzenej dĺžky.

Aktuálne spracované územie má rozlohu 28 krát 16 kilometrov, čo dáva pre mapu vhodný pomer strán 1,75:1. Množstvo zobrazených informácií predurčuje minimálnu vytlačenú, fyzickú veľkosť mapy. A0 je ideálna, A1 je (s dobrým zrakom) čitateľná. O moc menší rozmer nedáva zmysel. Smerom hore veľkosť nie je obmedzená, aj keď výrazná zmena formátu by si možno žiadala špecifické zmeny aby mapa stále vyzerala dobre (napríklad vyladenie veľkosti písma).

Vďaka technike jej tvorby (viď nižšie) mapa pomerne presne odpovedá reálnemu svetu. Z celkového pohľadu nie sú vzdialenosti ani charakteristické rysy objektov výrazne skreslené (ak sú, jedná sa o chybu ktorú môžete nahlásiť). Aby ale mapa vyzerala čo najkrajšie, bolo potrebné na lokálnej úrovni vyhladiť detaily, vyriešiť problémy, a prispôsobiť reálny stav konceptu mapy. Napríklad, štýl zobrazenia hrebeňov sú zaoblené, ladne naväzujúce čiary premenlivej hrubosti. Ak reálny hrebeň niekde vytvára ostrú zákrutu, algoritmus generovania mapy ju do istej miery vyhladí. Ak sa na takomto hrebeni nachádzal vrchol alebo sedlo, algoritmus s ním nepatrne posunie tak, aby stále ležal na hrebeni. Podobne vyhladené sú aj iné typy objektov, ako potoky, rieky, steny. Ďalším príkladom sú pozície vrcholov a sediel. Originálne vytvorené podkladové data ich umiestňujú čo najpresnejšie k ich reálnym pozíciám. Vo výslednej mape majú ale symboly objektov určité veľkosti, vrcholy napríklad biely kruh premenlivého polomeru. Ak je tento priradený polomer väčší ako vzdialenosť k najbližšiemu susedovi, objekty by sa vo výsledku prekrývali. Opäť, pri generovaní výslenej grafiky sú podobné objekty posunuté ďalej od seba, často je napríklad mnoho vrcholov a sediel rozprestrených po väčšom úseku hrebeňa. Podobné mikro úpravy sú aplikované takmer na každý objekt mapy a bez výraznej zmeny štýlu nie je možné sa im vyhnúť. Názvy, poradie, vlastnosti, vzťahy, atď. objektov ale musia sedieť. Ak nesedia, neváhajte problém oznámiť.

Aj napriek relatívne veľkému formátu mapy nie je jej kapacita pojať informácie neobmedzená, ba ani vo všetkých prípadoch dostatočná. Z tohto dôvodu boli zanedbané, hlavne v už tak preplnených oblastiach, niektoré menej významné objekty. Ak ste teda narazili na chýbajúci geografický objekt, pred jeho nahlásením prosím zvážte, či je vôbec reálne ho do príslušného miesta doplniť. Ďalej boli z estetických dôvodov úmyselne zredukované niektoré vrstvy (napríklad potoky, ktorých také [OSM](https://www.openstreetmap.org/) obsahuje výrazne viac), zjednodušené niektoré geometrie (opäť, také potoky len hrubo držia reálny tvar aby vyzerali lepšie) alebo úplne vynechané niektoré nedôležité skupiny objektov (napríklad turistické rázcestia, občerstvenia, a kadejaké atrakcie). Cieľom je mapu nezahltiť informáciami ani v miestach, ktoré majú kapacitu ešte nejaké informácie pojať. Prednosť majú prírodné objekty a horolezecké lokácie. Ak váhate či chýbajúci objekt nahlásiť, kľudne napíšte, prinajhoršom pridaný nebude. Ak ste našli chybu v existujúcich objektoch, ozvite sa určite.

Mnoho, premnoho úsilia bolo vloženého do ideálneho a oku lahodiaceho rozloženia popiskov. Na tomto fronte by ale určite stále bolo čo zlepšovať. Ak máte nejaké nápady ako vylepšiť typografiu, sem s nimi. Autor typografiu miluje. Verím, že ľubovoľná ďalšia verzia mapy bude krokom k lepšiemu. Tu je na mieste spomenúť, že autor sa po dlhej úvahe rozhodol pre zatiaľ neuvádzať nadmorské výšky objektov. Ich nevyberavá prítomnosť by zahltila mapu kopou ďalšieho textu a celkovo ju zoškaredila. Ich prítomnosť v budúcich verziách nie je vylúčená. Na menších formátoch ale určite nie plošne (napríklad len na významných objektoch), prípadne by bolo možné vytvoriť veľkoformatove verzie, A0 a viac, s menším fontom a extra textom.

Ďalším orieškom na rozlusknutie je Slovenčina vs Poľština v popiskoch. Nateraz sa autor rozhodol na slovenskom území používať slovenské popisky, na poľskom poľské, a na hranici slovenské (koniec koncov, autor je Slovák). Ak toto niekde nie je dodržané, jedná sa o nedokonalosť, ktorú je možné nahlásiť na opravu. V takom prípade by sa ale hodilo špecifikovať nie len čo opraviť, ale aj na čo - aký je správny názov daného objektu a ideálne aj dôveryhodný zdroj názvu. Ďalším možným budúcim vylepšením je výroba Poľskej verzie mapy, či už čo sa týka názvov na hranici, alebo dokonca v celých Tatrách (ak vôbec existujú poľské názvy pre všetky objekty). Či sa k niečomu takému autor ale niekedy dostane je vo hviezdach.

Mapa bola vytvorená manuálnym zakreslením všetkých geografických objektov pozbieraných zo zdrojov uvedených nižšie na podkladovú ortofoto vrstvu vybraného územia. Autor mapy je teda jediným autorom všetkých podkladových geodat z ktorých je mapa vygenerovaná. Data samotné ale boli zozbierané z iných zdrojov. Tento postup bol zvolený z niekoľkých dôvodov:

* Mnohé potrebné geografické objekty nie sú z voľných zdrojov (napríklad [OSM](https://www.openstreetmap.org/)) dostupné vôbec (napríklad hrebene), alebo nie sú dostupné v dostatočnom množstve (napríklad vrcholy, sedlá).
* Ukázalo sa, že aj tam kde voľné zdroje obsahujú všetky potrebné geografické objekty (napríklad potoky, rieky, plesá), je po ich importovaní nutné veľmi pracné dodatočné spracovanie. Vo výsledku bolo jednoduchšie tieto objekty nakresliť nanovo tak, ako to vyžadoval koncept a postup tvorenia mapy.
* V tých málo prípadoch, keď voľné zdroje boli prakticky použiteľné (napríklad turistické chodníky) sa autor z nepochopiteľných dôvodov aj tak rozhodol nakresliť si vrstvy vlastné. Neni preto divu, že tvorba mapy trvala cca 4 roky.

Mapa bola vytvorená v programe [QGIS](https://qgis.org/en/site/).

Zdroje:

* Arno Puškáš: Monografia Vysoké Tatry.
* OpenStreetMap - neboli použité priamo OSM geodata, ale postup popísaný vyššie, na ktorý sa podľa autorovho uváženia vzťahuje [toto](https://wiki.openstreetmap.org/wiki/Open_Data_License/Use_Cases#Using_OSM_data_for_the_production_of_a_hand-made_map) alebo [toto](https://osmfoundation.org/wiki/Licence/Licence_and_Legal_FAQ#4._CAN_I_USE_OSM_DATA_AND_OPENSTREETMAP-DERIVED_MAPS_TO_VERIFY_MY_OWN_DATA_WITHOUT_TRIGGERING_SHARE-ALIKE?). Pre istotu bol OSM copyright pridaný v Kapitole [Licencia a Copyright](#Licencia-a-Copyright).
* [tatry.nfo.sk](https://tatry.nfo.sk/)

## Kontakt

Peter Matula \
[tatry.mapa@gmail.com](mailto:tatry.mapa@gmail.com)
